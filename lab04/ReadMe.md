Napisz aplikację, która umożliwi zlecanie wykonywania zadań instancjom klas ładowanym własnym ładowaczem klas. Do realizacji tego ćwiczenia należy użyć Java Reflection API z jdk 17.

Tworzona aplikacja powinna udostępniać graficzny interfejs w Swingu, na którym będzie można:
1. zdefiniować zadanie (zakładamy, że będzie można definiować "dowolne" zadania reprezentowane przez ciąg znaków),
2. załadować klasę wykonującą zadanie (zakładamy, że będzie można załadować więcej niż jedną taką klasę),
3. zlecić wykonanie wskazanego zadania wskazanej załadowanej klasie, monitorować przebieg wykonywania zadania, wyświetlić wynik zadania
4. wyładować wybraną klasę z wcześniej załadowanych

Realizacja zadania powinna opierać się na wykorzystaniu API (klas i interfejsów) zdefiniowanych w archiwum Refleksja02.zip.

Należy dostarczyć przynajmniej 3 różne klasy implementujące interfejs Processor. Każda taka klasa po załadowaniu powinna oznajmić, poprzez wynik metody getInfo(), jakiego typu zadanie obsługuje. Na przykład pozyskana informacja w postaci "sumowanie" oznaczałaby, że zadanie można zdefiniować ciągiem znaków "1 + 2", gdzie oczekiwanym wynikiem byłoby "3". Informacja "zamiana małych liter na duże" oznaczałaby, że dla zadania "abc" oczekiwanym wynikiem ma być "ABC".

Klasy ładowane powinny być skompilowane w innym projekcie niż sama użytkowa aplikacja (podczas budowania aplikacja nie powinna mieć dostępu do tych klas). Można założyć, że kod bajtowy tych klas będzie umieszczany w katalogu, do którego aplikacja będzie miała dostęp. Ścieżka do tego katalogu powinna być parametrem ustawianym w aplikacji w trakcie jej działania. Wartością domyślną dla ścieżki niech będzie katalog, w którym uruchomiono aplikację. Aplikacja powinna odczytać zawartość tego katalogu i załadować własnym ładowaczem odnalezione klasy. Zakładamy, że podczas działania aplikacji będzie można "dorzucić" nowe klasy do tego katalogu (należy więc pomyśleć o pewnego rodzaju "odświeżaniu").

Wybieranie klas (a tym samym algorytmów przetwarzania) powinno odbywać się poprzez listę wyświetlającą nazwy załadowanych klas. Nazwom tym niech towarzyszą opisy pozyskane metodą getInfo() z utworzonych instancji tych klas.

Zlecanie zadań instancjom klas powinno odbywać się poprzez metodę submitTask(String task, StatusListner sl).  W metodzie tej należy podać słuchacza typu StatusListener, który będzie otrzymywał informacje o zmianie statusu przetwarzania. Do reprezentacji statusu przetwarzania służy klasa Status (klasę tę zadeklarowano tak, aby po utworzeniu statusu jego atrybuty były tylko do odczytu).

Proszę przetwarzanie zaimplementować w wątku z opóźnieniami, by dało się monitorować bieżący status przetwarzania. Do monitorowania statusów przetwarzania i wyświetlania wyników można użyć osobnej listy (monitora zadań) wyświetlanej na interfejsie aplikacji.

Proszę napisać własny (!) ładowacz klas. Ładowacz ten może być klasą, do której przekazana zostanie ścieżka położenia kodów bajtowych ładowanych klas z algorytmami przetwarzania. Własny ładowacz nie może rozszerzać klasy URLClassLoader.

Ponieważ aplikacja ma być rozwijana w jdk17 należy zastanowić się, jak w takim przypadku obsłużyć warstwy modułowe (podpinając im ładowacze klas).

Klasy załadowane powinno dać się wyładować. Proszę pamiętać, że klasa zostanie wyładowana, gdy znikną wszystkie referencje od jej instancji oraz gdy zniknie referencja do ładowacza, który tę klasę załadował (i zadziała odśmiecanie). Można monitorować liczbę załadowanych i wyładowanych klas za pomocą jconsole lub jmc.

Proszę zajrzeć do materiałów wymienionych przy wykładzie o refleksji i ładowaczach klas.

